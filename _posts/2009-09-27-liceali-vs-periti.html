---
layout: post
title: Liceali Vs Periti
date: 2009-09-27 15:23:39.000000000 +02:00
categories:
- Riflessioni
- università
tags:
- Ferri
- informatica
- ingegneria
- liceali
- periti
- professore
- università
status: publish
type: post
published: true
---
<p style="text-align: left;">Riporto qui sotto una riflessione del mio Prof di Geometria ed Algebra <a href="http://www.dm.unibo.it/~ferri/i.htm">M.Ferri</a> sulle differenze dei <strong>Periti</strong> e dei <strong>Liceali</strong> che si iscrivono alla Facoltà di Ingegneria, ricordando (parole del prof.) che comunque per iscriverci siamo entrambi masochisti.</p>
<p style="text-align: left;"><!--more  Continua a leggere...--></p>
<blockquote><p><strong>LICEALI vs. PERITI</strong><br />
Le due anime dell'ingegnere?</p>
<div><a href="http://www.dm.unibo.it/%7Eferri/i.htm">M. Ferri</a></div>
<p>Lo so, un po' riesco ad irritare quando metto a confronto le mentalità degli studenti provenienti dal liceo (in particolare scientifico) e di quelli provenienti dagli istituti tecnici. Non nascondo che lo faccio coscientemente, anche a rischio di apparire "razzista". Spero che questo provochi qualche intervento sul mio <a href="http://www.dm.unibo.it/%7Eferri/hm/forum.htm">Forum</a>.</p>
<p>Normalmente chi si sente più bersagliato è il perito. La ragione è semplice: è lo studente che mediamente fa più fatica ad adattarsi al modo di ragionare tipico del mio corso. Perciò, a rischio di risultare antipatico, faccio di tutto per "stanarlo" e convincerlo ad analizzare il divario fra la mentalità da lui acquisita alle superiori e quella necessaria qui. Mi sembra, d'altra parte, di non risparmiare frecciate agli ex-liceali scientifici, conoscendo molto da vicino le loro idiosincrasie e i loro vizi.</p>
<p>Lasciatemi analizzare, con enorme semplificazione, le caratteristiche salienti delle due tipologie. Il perito è stato preparato ad un lavoro esecutivo più che progettuale, ed invero è stato preparato egregiamente! L'istituto tecnico è il tipo di scuola che, in Italia, raggiunge meglio il suo scopo! Questi ragazzi non si spaventano davanti ai calcoli più complessi ed hanno una favolosa marcia in più: la capacità, anzi l'esigenza di concretizzare.</p>
<p>Quest'ultima capacità invece è proprio ciò che manca di più al liceale, il quale facilmente si accontenta di un concetto vago, di un calcolo senza capo né coda e spesso non riesce ad accorgersi dell'incongruenza di ciò che ha fatto, confondendo o ignorando unità di misura, sbagliando macroscopicamente ordini di grandezza. Può concepire un progetto corretto nel dettaglio ma globalmente non funzionante, cosa che ad un bravo perito non capiterebbe mai.</p>
<p>Ovviamente questi sono problemi che non affiorano in un corso di Geometria e Algebra! Non è un segreto che nel mio corso si trovino in crisi soprattutto molti periti, talvolta anche se usciti dall'isitituto con voti altissimi (e sono quelli che più ne risentono psicologicamente). Perché? Non è difficile individuare i capisaldi a cui un perito è stato meno addestrato a prestare attenzione: l'importanza delle definizioni, la distinzione fra definizione di un oggetto matematico e un metodo per calcolarlo, fra definizione e condizione necessaria e sufficiente, la distinzione fra condizione necessaria e condizione sufficiente, fra "esiste" e "per ogni", fra ipotesi e tesi, il metodo per partire da un'ipotesi ed arrivare a una tesi.</p>
<p>Una barriera psicologica pericolosa (e frequente) per chi viene dal liceo è la presunzione di aver già una conoscenza sufficiente della matematica e della fisica. Spesso ciò è causa di brutte sorprese, soprattutto in Analisi. Naturalmente un'analoga presunzione, ma per le materie di tipo professionalizzante, colpisce anche i periti; è pur vero che spesso, quando si arriva a tali materie, il perito o è maturato o ... ha cambiato strada. Nelle materie di base il perito medio corre due rischi opposti: o disperarsi perché non riesce a capire che cosa si voglia da lui e piombare in un senso d'inferiorità, o snobbare la materia ritenendola inutile.</p>
<p>In conclusione, un perito non dovrebbe aspettarsi di rifare l'istituto tecnico; chi viene da un liceo scientifico non dovrebbe aspettarsi un liceo senza latino. Le cose cambiano per tutti e due, per fortuna! Io non sono ingegnere, ma bazzico  in questa Facoltà ormai da decenni, e mi sono formato l'idea che entrambe le mentalità, entrambe le predisposizioni siano essenziali per costruire un buon ingegnere: astrazione e concretezza, logica e pratica, concetto e realizzazione. Per questo vi raccomando caldamente: contaminatevi reciprocamente! Discutete, scontratevi, aiutatevi, capitevi l'un l'altro soprattutto attraversando le barriere costituite dalla vostra precedente istruzione!</p>
<p>Concludo riportando un brano tratto da un articolo intitolato "Il liceo e la preparazione per gli studi universitari"; è stato scritto da un mio carissimo amico, <a href="http://portale.unitn.it/ateneo/persone/gabriele.anzellotti" target="_top">Gabriele Anzellotti</a>,  ordinario di Analisi Matematica a Trento, che ora (2007) rappresenta tutti i matematici d'Italia nel Consiglio Universitario Nazionale; ebbi l'onore di studiare all'università insieme a lui e, se per caso avevo dei pregiudizi contro i periti, Gabriele me li fece passare ben presto: era uno studente, un matematico di gran lunga migliore di me, nonostante il mio liceo e il suo istituto tecnico.</p>
<p><em> Ricordi di scuola<br />
(Gabriele Anzellotti)</em></p>
<p><em>Desidero subito ringraziare gli organizzatori per avermi invitato a partecipare a questo convegno. Innanzitutto il tema della "licealità", come poi dirò meglio, è per me molto stimolante. [...] Il Liceo è per me un luogo mitico, al quale ho a lungo guardato, e continuo a guardare, per cogliere l'essenza della nostra identità culturale. Io non ho studiato al Liceo, perché per motivi di economia familiare dovevo garantirmi la possibilità di avere un lavoro al più presto, e mi sono invece diplomato come Perito Elettronico all'Istituto Tecnico Industriale. Da ragazzo ero piuttosto bravo a scuola e ho sempre avuto l'intenzione di andare all'Università. Sapevo che la scuola di elezione per preparare agli studi universitari era il Liceo - la mia professoressa di italiano delle medie fece quasi una malattia perché non andai al Liceo Classico - così mi chiedevo: cosa si farà mai al Liceo che io non faccio qui? Prendevo un po' di libri del Liceo e me li leggevo. Soprattutto ero incuriosito dalle materie che all'Istituto Tecnico noi non avevamo. La filosofia mi attirava già allora molto, in particolare i problemi epistemologici, e non ho mai più smesso di interessarmene.  La Storia dell'Arte (allora non capivo bene perché non fosse semplicemente "Arte") mi interessava meno, e non capivo perché da essa fosse esclusa la Musica... La cultura classica era il punto cruciale. Purtroppo essa è rimasta  per me sostanzialmente un mistero, celato nelle lingue latina e  greca, nonostante molte letture e molti sforzi. A tratti ho l'impressione che qualche cosa mi si sveli, ma più spesso, a Villa Adriana, o sull'Acropoli o a Creta, sento che mi mancano gli occhi per vedere.</em></p>
<p><em>Naturalmente, nella mia Scuola praticavo altre attività che al Liceo non sembravano esserci, o almeno non in modo evidente. In particolare, all'Istituto Tecnico si percepiva sempre nettamente che c'era un mondo esterno, fatto di materia e di persone e di leggi economiche, e insomma di necessità, e che le cose che si imparavano a scuola dovevano poi essere messe alla prova in quel mondo esterno. A quei tempi, nei primi due anni si facevano diverse ore settimanali di officina meccanica. Non potrò mai dimenticare quel pezzo di ferro nerastro che, insieme a due grosse lime, mi diedero in mano i primi giorni di scuola, dicendomi che dovevo trasformarlo in una piastrina a forma di basso parallelepipedo, con le facce perfettamente piane e lucidate a quarantacinque gradi, intagliato con un incastro a coda di rondine. Credo di aver avuto quattro, come voto in officina, il primo trimestre. Dopo sei mesi e una discreta quantità di vesciche alle mani, e dopo aver buttato un paio di quei pezzi nerastri che, certo per loro cattiva indole interna, non volevano mutarsi in gioielli, lucidai la piastrina e feci l'incastro. Insieme ai laboratori di fisica, di chimica, di elettronica, e insieme al disegno tecnico di precisione con l'inchiostro di china su fogli di carta lucida, quella esperienza fu molto significativa, costitutiva della mia identità. Mi sono chiesto allora, e anche dopo, se gli studenti del Liceo avessero anche loro un tale serrato confronto fra il pensiero e la materia, fra la libertà e la necessità. [...] </em></p></blockquote>
<p style="text-align: right;"><a href="http://www.dm.unibo.it/~ferri/hm/licper.htm">Fonte</a></p>
